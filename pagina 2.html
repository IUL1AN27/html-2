<!DOCTYPE html> 
<html> 
	<head> <title>pagina 2</title> </head> 
<body> 
	<h4>Pomul cu merele de aur</h4>
    <blockquote>
Odată, era o femeie care avea trei fete. Pe prima o chema Un-ochi, fiindcă avea un singur ochi, așezat în mijlocul frunții. A doua se numea Doi-ochi; ea avea doi ochi, așa ca toți oamenii. Ce mai mică era Trei-ochi. Ea avea doi ochi ca toți oamenii și un al treilea în mijlocul frunții.
Doi-ochi era năpăstuită de mama ei și cele două surori fiindcă arăta ca toți oamenii. Umbla numai în zdrențe și mânca doar resturi de la masă. De câte ori puteau, cele trei îi amărau viața.
Într-o zi, pe când era cu capra la păscut, Doi-ochi începu să plângă. Surorile ei îi puseseră în traistă foarte puțină mâncare și era înfometată.
Deodată apăru lângă fată o femeie care arăta ca toate femeile, dar era o zână. O întrebă pe fată de ce plânge și când află îi spuse ce să facă. Când îi era foame, trebuia să-i spună caprei doar atât:
Capră, behăie,
Masă, pune-te!
După ce se sătura, ca să dispară masa, era destul să-i spună caprei:
Capră, behăie,
Masă, ridică-te!
Femeia plecă și fata făcu imediat ce îi spusese, atât era de lihnită de foame. Îi spuse caprei cuvintele și apăru o masă așternută cu o față de masă albă ca zăpada, cu tacâmuri de argint și bucate aburinde din cele mai alese. După ce se sătură, fata spuse celelalte cuvinte și masa dispăru ca prin farmec.
Seara, când se întoarse acasă cu capra, Doi-ochi nici nu se atinse de resturile lăsate pentru ea într-o străchinuță de pământ. A doua și a treia zi făcu la fel, iar cele două surori băgară de seamă că nu se mai atinge deloc de mâncare, ea, care se plângea mereu că nu îi ajunge mâncarea.
Cele două surori și mama lor bănuiră că Doi-ochi își astâmpără foamea în vreun fel și hotărâră să afle cum anume.
În ziua următoare, când Doi-ochi se pregătea să plece cu capra la câmp, Un-ochi se apropie și îi spuse că o va însoți ca să vadă dacă hrănește animalul cum se cuvine.
Doi-ochi își dădu seama imediat ce urmărește sora ei, dar nu zise nimic. Se duseră la câmp și lăsă capra să pască unde era iarba mai grasă. Se așezară în iarbă și Un-ochi, obosită de drumul cu care nu era obișnuită, adormi repede, mai ales că sora ei îi cântase mult timp:
Un-ochi, ești trează oare?
Un-ochi, dormi oare?
Văzând că sora ei a adormit, Doi-ochi spuse repede cuvintele caprei, mâncă și bău bine, apoi spuse cuvintele ca să dispară masa. Către seară, o trezi pe Un-ochi și o luă în râs că dormise într-una, fără grijă pentru capră.
    </blockquote>
<p><a href="pagina principala.html" title="Pagina principală">Pagina principală</a> <br>
        <a href="pagina 3.html" title="Alba ca Zăpada">Alba ca Zăpada</a></p>
   </body>
</html> 
